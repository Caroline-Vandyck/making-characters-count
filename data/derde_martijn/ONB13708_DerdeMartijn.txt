Hier willic settē dē dʼdē boec vā wapen
mʼtē die iacob vā marlāt maecte . ō dꝫ hi vā dē ge
loeue spᵉct so willickene hier setten

.1. Ic mane mannen metten wiuen
Die dit gedichte lesen en̄ scriuen
Op ten hoechsten ban
Dat sijt reene laten bliuen
En̄ siere nᵗ in en driuen
Woert lettere af ochte an
Doen sijt oec hen sal becliuen
Mijn ban en̄ si en selēne af wriuē
Niet gemogen nochtan
Hēnes geen spot dit van katyuen
Het es daer ic mi lieuer ō liete ōtliuē
Eer icker schiede van
Nu hore die leeren can

.2. Iacob wi hebben onderlinghe
Ghehandelt messeleke dinghe
Nv antwerdt mi op een
En̄ leert mi eeric di ontspringhe
Hoe ic mijn herte daʼ toe dwinghe
Te kīnēne hē dien wi vleen
Jc lese somwile en̄ singhe
Dat gode te kīnēne bi sinen gehīge
Es leuen sonder ween
Dit es waerhᵗ claer en̄ ginge
Subtijl ware thʼte diet bevīge
Wāt hoegher dinc en̄ es negeen
Nu antwerdt mi tusschē ūs tween

.3. Mertē du vraechs te hoege
Al voghic bouē der Jngele vloghe
Bouen cherub en̄ seraph
So weetic wel dat ic en̄ moge
Berechten dat te vollen doge
Met woerden niet hier af
Alle sinne sijn te droege
Alle creaturen hoemeict poeghe
En dogen niet een caf
Dat haʼre eenech te vollē doghe
Maer verscerp dijns sins oghe
En̄ hore wat mi screfture gaf
Houdet ī dij̄re herten graf

.4. Moyses spᵉctʼ in sinen boeken
Beestē die dē berch besoeken
Moeten sijn gesteent
Beeste es die mēsche die wille roeken
Te nauwe ū de godheit loeken
Het es recht dꝫ hijt beweent
Du soecs mi ī allen hoeken
Met rimen sonder vlas vā doekē
Es dit goet ic wane neent
Du tels mi mettē wisē cloekē
Waert goꝫ ic soudʼ di om vloekē
Jc wane dine herte meent
Dattu mi heefs verbeent

.5. Iacob dune souts di nᵗ vʼgramē
Jc souts mi ī mij̄ herte scamen
Haddict ye gedocht
Oec lye ics met di te samen
Dat die hoecheit dʼ hoegʼ namē
Te vʼre nᵗ en doechʼ gesocht
Al waert dat alle dīge quamē
Sine cūstē de godhᵗ niet geramē
Dits elken af gecnocht
Maʼ leere minē crankē sin minē lamē
Ghewūdt metter sondē bramen
Van dattu vermocht
So es mijn wille volbrocht

.6. Mertē nu mʼc ī dinen sinne
God es een wesē vore alle begʼinne
Dedelste bouen al
Sij̄ wesen es also ic kinne
Douerste goꝫ douerste mīne
Dat es oft wesen sal
Sine gewerke daʼ mēne kīt jnne
Sij̄ so groet dat si sij̄ dinne
Diet kinnen en̄ smal
Sine wijsheit es coninginne
Bouen alrehande gewinne
En̄ bouē alrehande geval
Daer bouen ocht hier int dal

.7. Den hemel en̄ den thᵒen merke
God es bouē alle sine gewerke
En̄ onder alle sine dinc
Hi es bicten alle dinc nu hʼke
En̄ binnē alle dīc dit houde wel stʼke
Hier wt niet en sprinc
Oec seggē ūs wise clerke
Hi ē es niet gedeilt ī perke
Hier in dijn herte dwinc
Maer geheel in elken werke
Butē binnē ī watʼ ī swerke
Hier ī dijn herte brinc
Sondʼ enegen loesen winc

.8. Bouen al es god alse here
Die besittere es ēmermeere
Alles dies mē weet : Ondʼ al als die in allē keere
De dīc houdt mogēdelec en̄ seere
Jegē alle vʼscheet : Butē als die mꝫ siʼe wʼe
Sij̄ werc behuedt dat hem en dere
Negeen dinc cout noch heet
Binnen als die mꝫ siere leere
Sijn werc vʼuult met selker eere
Dat ewelike steꝫ : Wiēt lief si ofte leet

.9. BOuen al es god ongedraghen
Negeen dinc en mach hem beclagen
Dat hise iet vʼlast
Onder al sondʼ last vā waghen
Want hem en moeyt rustē no iagē
Sijn wesen es soe vast
Butē al en̄ ē breidt niewerīc sij̄ dagē
Wāt hi es al sōdʼ vᵃgē : Weʼt voecht en̄ nᵗ gast
Binnē al en̄ veruullet iegē plagen
Dat sine dinc met geenen vlagen
En si ōgerast : No gequetst enen bast

.10. Van enē god spreken wi van enen
Dien wi vadʼ en̄ sone meenen
Ende den heileghē gheest
En̄ wet wel dat wiere negeenen
Soe gᵒt ē noemē no so cleenē : Dattʼ iemē es meest
Enē god seggē wi enē reenen
Noch vervoecht no verbeenen : En esser
ane vʼvᵉescht
Die sinen sin soe laet versteenen
Dat hi des loechent hi moet weenen
En̄ eweleke sij̄ gevreest : Jndē helschē tēpeest

.11. Wi setten den vader voren
Ongewōnen en̄ ongeboren : En̄ voʼ alle begin
Daer na den sone wt vercoren
Vā hem gewōnen also wijt horen
Eer noyt beghī ghinc in
Den heilegen gheest leerē wi dē dorē
Wt desen tween comende ōttoe dij̄ orē
Elc mensche en̄ sinen sin
En latet tgeloeue niet te storē
Wāt al hads die werelt gesworen
Siē cōste ō geen gewī : Ghegᵒndē meʼ no mī

.12. EEr oft achtʼ tijt ofte stonde
Dat verstaet wt minen monde
En was noyt an dese drie
Dē vader sette wi als tē gronde
Daer alle doghet vte begonde
Diemen verstaet oft sie
Den sone als wijsheit diet al conde
Des vader waerheit en̄ sine orconde
Die vā hem en sciet nie
Die vanden heilegen geest ōtbonde
Haʼre beider minne hi daer ī vonde
Dese drie warē oyt en̄ ye
Een god des gheloeft mie

.13. Niemē en es wilt hi iet maken
Hine moet in hē seluen smakē
Eenrande triniteit
Wāt hi moet mogē dʼ dīc genakē
En̄ hi moet cōnen tʼ dīc gerakē
Ofte hꝫ es hem al ōtseit
Oec moꝫ hi bi wilē daʼōme wakē
Macht . cōst . wille . dese drie sakē
Vīt mē ī die mēschelecheit
Die dese note wel can craken
Hine derf beidē no haken
Hine vīt ī ene godhᵗ : Dᶦe ꝑsone gereit

.14. Dese god daer wi af leerē
Doet thᵒen stʼren en̄ sōne keerē
En̄ al dat ruerende si
Nohtā sij̄ rustē es so vol eeren
Dat hē nᵗ ē can gederen
Gheen porrē vʼre ofte bi
Hi es dat hi was dās gheen schʼen
Hine mach mīdʼen no meerē
Hi es sij̄s selues vri
Hi doꝫ hare alle dīc generē
Sine rijchᵗ en can niemē vʼteren
Alle dīc vʼuult hi
Dus leeret tgeloeue mi

.15. GOde ē beslut geene stede
Maʼ alle stede beslut hi mede
Jn sij̄re godlecheit
Dē iare keʼt sij̄ mogenthede
En̄ nᵗ en es dꝫ hē kerē dede
Sine macht es so breit
Cracht noꝫ noch geen ōvᵉde
En mach hē doen ōledechede
Hoe dꝫ die sake gheit
So gestade es god in dē sede
Datten cracht noch geene bede
Wt sinen poere en leit
Dits al waer geseit

.16. HEden gisterē es ōse leuē
En̄ daʼ es endde ane gedreuē
Het si cort ochte lanc
Maʼ als mē vā gode vīt bescᵉuē
Dit woʼt hedē esser aue bleuē
Een ewelec ōme gāc
Daer negeen inde ane ē mach cleuē
Noch beghin ē werter vʼheuen
Sij̄ wesen es so stranc
Siere iegewerdecheit es beneuē
Dat es en̄ was dus eest bescreuē
En̄ nu es gemāc : Jn dese wʼelt strāc

.17. MErtē nu ē clach no en̄ croene
Dit es een god in drie persoene
Daer ic af spreke die
Es euen geweldech en̄ euē scone
Euē gelijc in werelt in thᵒene
Sijn dese enege drie
Redene dᵘecht hier mꝫ die cᵒene
Maʼ tgeloeue sonder hoenne
Dat en twiuelde nie
Wat eerē hadde wijs oft wat loēne
Dat wi die nᵗ en dogen ene boēne
Geloefde dꝫ elc sie : Nu ātwʼdt mi en̄ gie
Iacob ic lie ten beghinne
Dat ic subtijlre dinc vā sinne
Niet en hebbe gehort
Dan du mi maecs hier ī inne
Oec proeuic wel en̄ bekinne
Te grondene dese woert
Daer es onse redene toe wel dinne
Ons en tᵉcke geloeue en̄ mīne
Op wʼt ter hemelscher poert
Daer god es loen bouē gewīne
En̄ daʼ tgeloeue es coningīne
Nu ātwʼdt mi bat voert
Op dat ics niet ē hebbe vʼboʼt
Ane den vadʼ van hemelrike
En̄ ane den sone dies gelike
En̄ ane den heilegen gheest
Es mijn geloeue also rike
Dat een god es dien ic wike
Hoe dꝫ ic werde gevreest
Maʼ segt mi soe claʼ dꝫ hꝫ blike
Hoe die sone die eewelike
Dē vader es alre meest
Menscheit ōtfinc van ōsen slike
Dat di de ghene niet en beswike
En̄ hi di doe volleest
Die minst werdt en̄ was meest
En̄ om dat ic dꝫ moete gebien
Soe biddic der maget marien
Diēne maecht ōtfinc
En̄ maget bleef dies wi alle lien
Daer wise ōme benedien : Dꝫ si gestʼcke ōfe dīc
En̄ moete clarē en̄ wiē : Dinē sin en̄ vā sōdē vᶦen
Dat thʼte si sondʼ wīc : Vā alre dorper nien
En̄ duē moet mi oec nᵗ tien : Dꝫ ic di te na gīc
Maer minen wille volbrinc

.21. MErtē die val vā lufʼe : Dʼ houʼdē en̄ des nijts hʼe
Die was also gᵒt : Dꝫ vele īgele ōtgoudē sere
Die mꝫ hē warē vtē kʼe : En̄ vielē ī de doot
Doe dede god den mensche die eere
Dat hine sciep op dꝫ hi leere : Te doene dꝫ god geboꝫ
En̄ besittē dan ēmʼ meere
Der ingelestoel en̄ vort meere
Nuttē themelsche bᵒet : Sōdʼ wedʼ stoet

.22. Dit heeft de duuel vernomen
En̄ es totʼ mēschᵗ comē : Spᵉkēde ī tserpēt
En̄ heeft tōser ōvᵒmē : Onse vordʼs doē vʼdoemē
En̄ swaʼlike gescēt : Dit was sij̄ sōdʼlīge beroemē
Dat hi algadʼ nᵗ hen soemē : Dꝫ volc heeft vʼblēt
Dus wilde hi vtē hemele droemē
Om dꝫ ons die hemelsche bloemen
Niet ē soudē wʼdē bekēt : Daʼ hi af was otwēt

.23. DE gods sone sach dē mā vʼraden
En̄ den viant vol ouerdaden
Jn roeme soe gᵒt : En̄ wilde hē staē ī stadē
So dꝫ hi bi siʼe genadē : Mariē dꝫ ōtboet
Die saen mꝫ hē wʼt gheladen
Sondʼ last oft poent vā scaden
En̄ sondʼ enege noꝫ : Moeste sine soegē en̄ badē
Die alle dīc mach versaden
En̄ houdē ī harē scoet : Dats hare nᵗ ē vʼdᵒet

.24. Al geheel en̄ altemale
Ruste ī dʼ magꝫ sale : Gods sone en̄ gods kīt
Al geheel oec also wale : Was hi ī des vadʼs sale
Met hē een ī twifels twīt :
Die menscheit dans gheene hale
En̄ besloꝫ nᵗ ī desē dale : Die godhᵗ diet al bīt
Die godhᵗ ē heeft gheene pale
Maʼ mēschᵗ ōtfīc hiʼ tale
God diet al mīt : Jn hē dꝰ eest bekint

.25. Euē geweldech en̄ here
Was hi en̄ blijft ēmʼmeere : De vadʼ ī dʼ godhᵗ
Maʼ eest dꝫ men ter menschᵗ keere
So was hi mīdʼ vele seere
Na de mēschelechᵗ : Na die godhᵗ spᵉct mij̄ leere
So was onstʼflec sij̄ ere : Dit was een bescheit
Dē mēscheit doechde vele meere
Gheessele nagele en̄ tsꝑe : De doot en̄ ādʼ leit
Tcruce en̄ der ioden pleit

.26. De mēschᵗ liet hare besnidē
Doepen proeuē ī dien tiden
Van den ouden viant
Si liet hare vaen en̄ beniden
Doer boren hāde voete en̄ siden
Si staʼf dꝰ eest bekāt
De siele wilde ter hellen tiden
Daʼ si die gene wilde vʼblidē
Die de duuel bant
Ay hoe si gode benediden
De heilegē diene saghē striden
Jegē des duuels bᵃnt
: Daʼ hise vte gepᵃnt

.27 De godhᵗ wecte van doode te liue
Tvleesch dat hi vā dē reinē wiue
Vrouwen marien nam
Hi tᵒeste sine lieue catiue
Hier .ij. hiʼ .iij. hiʼ .iiij  hier viue
Met hen hi eten quam
Dus es die gods sone also ic scᶦue
God en̄ mensche elc man bliue
Hier in ghehorsam
Es oec enech man so stiue
Die iegen dit geloeue kiue
Hem sal themelsche lam
Tē ionxsten werden gram

.28. In dē hemel es hi gevaren
Daʼt de sine sagen te waren
Te des vader rechter hant
Daer hi altoes sonder sparen
Den vader bidt vore sine caren
Die hē hier sijn becant
Noch comt hi hier hem oppēbarē
De werelt doemē mꝫ sinen scarē
En̄ den helschen viant
Sōue en̄ mane sal hi vʼclaren
Die bi adame verdonckert warē
Locht water en̄ lant
Sal puergeren een brant
.29. Al waest dꝫ hi dus op rande
Hi liet den sinen hier te pande
Sijn vleesch en̄ sijn heilech bloet
Te consacreerne ī priesters hāde
Wie es die selke gaue becande
Ocht betere ochte also goet
Ay god nu brec onse bande
En̄ vʼgef ōs dine āde : En̄ dinē evelē moꝫ
Dat onse mōt en̄ onse tande
Smakē moeten sondʼ scande
Dij̄ vleesch en̄ dij̄ heilech bloet
Dat wt dijnre siden woet


.30. Wt desē sone wt desē wonden
Wies godhᵗ niemē ē cā gegrōdē
Noch wies mēschelecheit
Soe vloyen en̄ begonden
De sacᵃmēte die stōdē : En̄ alle salechᵗ
Nv hebbic v tgeloeue ontbōdē
So ic naest hebbe ondervōdē
Na miere mogentheit
Die dit geloeue vaste orconden
Aflaꝫ gᵒt vā harē sōde : Es hen altoes gereit
Op datmē daʼ ī volsteit

.31. Iacob du berechts mi scone
Berecht in nv vandē ꝑsone
Die mē heet heilech geest
Hoe mij̄ geloeue sondʼ hoene
Te hē clēme en̄ gewīne die cᵒene
Die alre gauen es meest
Wāt van dē vader en̄ vādē soene
Hebbic bi di dat v god loene
Scone berecht vʼvreescht
D es dācke di die martielie vᵒene
Daʼ bouē ī dē hoegen thᵒene
En̄ geuē di velleest
Dattuere moet comē ōgevreest

.32. MErtē ōs leʼt de screfture
Dat een god en̄ een natuere
Em̄er sij̄ dese drie : Altoes evē nage-
buere En̄ ē vʼscheedē te negeēre
vre Noch ē verschieden nie
Vader kīt verstāt tʼ cure
Wt desen dobbelen gods dure
Wie caent gegrondē wie
Cōt die geest die suete guere
Die reine godhᵗ en̄ die puere
Hiʼ op ꝓef en̄ sie : Mꝫ hʼtē en̄ dies gie

.33. Dits die tᵒest die alre meeste
Hen die arm sij̄ vā geeste
Leʼt hi blide sij̄ : Hi es ī pinē altoes feeste
Hi doꝫ menegē die was beeste
Suuʼ wesē en̄ fij̄ : Wapē god die dꝫ vʼheeste
Dat hi vā sinen volleeste
Ghesmaecte een dropelkijn
Die ware gode dalre neeste
Negeene vrese van tēpeeste
Noch negeen venijn
En scaedde dʼ sielen sijn

.34. Dits svadʼ en̄ tsoens gaue
Rijchᵗ bouē alle haue
Fonteine des leuens al
Wie dat geport wʼt hier aue
Wat rijcheidē nien hē gaue
Souden hē duncken smal
Rijcheit die conīc heeft of gᵃue
En es tiendē deel nᵗ vā enē caue
Gheprijst iegen dit geval
Jhesus die ruste inden graue
Met deser edelheit so laue
Ons als men rumen sal
Dit arme erdsche dal

.35. Dits svadʼs en̄ des soens minne
Dits caritate daer altoes inne
Rust de tᶦniteit : Dits die dʼ ꝓphʼen sīne
Leʼde en̄ maecte ī inne
Des gods soens menschelecheit
En es . cō . no cōgīne : Die ēmʼmeʼ aflaꝫ
gewīne Van siere onsalecheit
Hine hebbe enē traē al ware hi dīne
Vā desē dauwe tsinē beghinne
Al welvaren es ontseit
Daer dese sijn ongereit

.36. Dese leerde den aplʼn te waren
Alle tongen die doe waren
Jn de wʼelt bᵉyt : Dese gaf dē mʼtelarē
Datsi cōstē sonder mesbaren
Doegen lief en̄ leit
Dese cā de sīne vʼclarē : Die heⁿ mꝫ sōdē vʼ-
varē En̄ tcoude maken heit
Sinē lieuen sinen caren
Deilt hi sonder enech sparen
Dat godleke cleit : Dꝫ nēmʼmeʼ ē vʼgeit :

.37. Wat hulpt mʼten sin en̄ tale
Die begeuen mi altemale
Meer te sprekene voert
Elc ꝑsoen verstant mi wale
Es selue god sōdʼ hale : Vā dʼen dā mē
af hoʼ t Doch ē eest mʼ .i. die bʼch en̄
dale Ghesciep . daer bi gᵒet en̄ smale
Tellen hiʼ af en̄ alle woert
Neganc nᵗ ouʼ dese pale
Houdt dit ī dijnre hertē sale
Soē wʼtstu nᵗ vʼsmoʼt : Jnde helsche poʼt

.38. Ware oec iemē die wedʼ sprake
Dit geloeue en̄ dese sake
Hi ware eweleke verdoemt
Recht waʼt datmēne ī dē bᵃnt stake
En̄ ī thelsche vier daʼ na rake
Daer mē dē duuel in droemt
Helpt nu god dꝫ ic daer gerake
Daer ic sie en̄ daer ic smake
Die godheit ongenoemt
So ē tᵉct mi die helsche drake
Niet ter eweliker wrake
Daer niemen vte en̄ coemt
Wien dat scaedt ofte vroemit

.39. Amen iacob lieue geselle
Mi du̅ct dat ic v sere quelle
Doch al des haddic noet
Alsic dit lese en̄ spelle
Magic leeren alsict vertelle
Mijn geloeue al bloet
Daer ic bi scumen mach die helle
Op dꝫ ic mi daer toe vʼsnelle
Te doene dat god geboet
Die de doot wrac van abelle
Moet ons bringen tʼ hoeghʼ celle
Dats ī abrahams scoet
Na dese corte doet Amen
Hier es vte de derde boec vā wapē
mertē die iacob vā marlāt dichte
en̄ hi heeft ī .39. clauselē . en̄ elc
clausele heeft .13. verse :-